॥ ग्रन्थकर्तृवंशादि ॥

	राढीयश्रेणीविख्यातके जिडिग्रमिकः किल।
	यशोहरप्रदेशस्थसारलावसथे स्थितः ॥
	सार्वभौमोपाधियुक्तः कमलाकान्तसंज्ञकः।
	सच्छ्रोत्रियः क्षितौ ख्यातो वात्स्यवंशावतंसकः ॥
	मुकुन्दरामनामासीत् तदन्वयसमुद्भवः।
	तत्प्रदेशस्थवैचण्डीग्रामवासी स्वकार्यतः ॥
	तर्कसिद्धान्तोपनामा रामरामस्तदात्मजः।
	सदा शिवशिवेत्युक्त्या प्राप्तः शिवशिवाभिधाम् ॥
	नानाविद्याधरत्वेन प्राप विद्याधराह्वयम्।
	भागीरथीतीरवासी भवबन्धजिहीर्षया ॥
	वर्द्धमानप्रदेशस्थाम्बिकाग्रामेऽवसच्चिरम्।
	अन्ते काशीं समासाद्य पञ्चत्वं प्राप्य मुक्तिभाक् ॥
	अम्बिकावासकालेऽस्य जातौ वंशधरौ सुतौ।
	तर्कपञ्चाननोपाधिर्दुर्गादासस्तु मध्यमः ॥
	सार्वभौमोपाधियुतः कनौयांस्तु तदात्मजः।
	कालिदासाभिधो नानाशास्त्रविद्याविशारदः ॥
	तस्याहं प्रथमः पुत्रस्तारानाथाह्वयो द्विजः।
	तर्कवाचस्पत्युपाधिं गुरुतो लब्धवान् स्वतः ॥
	नगरे कलिकाताख्ये गव्रर्मेण्टनिवेशिते।
	संस्कृतपाठशालाख्ये मठे पूर्वमधीतवान् ॥
	काश्यादिनानास्थानेषु लब्धविद्यस्ततः क्रमात्।
	तत्रैव पाठशालायां तदध्यक्षेण पूर्वतः ॥
	पाणिन्यादिव्याकरणपाठनायै नियोजितः।
	पश्चात् दर्शनाशास्त्रस्याध्यापनायापि योजितः ॥
	प्रायस्त्रिशद्वत्सरान्त तत्कर्मानुष्ठितं मया।
	सिद्धान्तकौमुदीव्याख्या सरलाख्या तदा कृता ॥
	तदैव तत्त्वकौमुद्या व्याख्याऽपि यत्नतः कृता।
	सिद्धान्तविन्दुसारोऽपि शब्दस्तोममहानिधिः ॥
	आशुवोधं व्याकरणं शब्दार्थरत्ननामकः।
	धातुरूपादशनामा ग्रन्थोऽपि रचितो मया ॥
	गायत्र्यर्थो विनिर्णीतः गयाश्राद्धादिपद्धतिः।
	वादो बहुविवाहस्य तुलादानादिपद्धतिः ॥
	राजप्रशस्ती रचिता कादम्बर्याश्च टिप्पनी।
	वेणीसंहारमुख्येषु विवृतिर्नाटकेषु च ॥
	एते ग्रन्था विनिर्माय मुद्रिता बहुयत्नतः।
	गव्रर्मेण्टानुकूल्यञ्च क्वचिदेषु च मुद्रणे ॥
	तत्पदापसृतेनापि गव्रर्मेण्टप्रकल्पिताम्।
	अर्द्धवृत्तिं समासाद्य वाचस्पत्यं समापितम् ॥
	मुद्रणे व्ययबाहुल्यात् गव्रमेण्टे निवेदिते।
	तद्दत्तव्ययसाहाय्यं लब्ध्वेदं मुद्रितं मया ॥
	अष्टादशभिरानायि वर्षैः पूर्ति मयाधुना।
	शब्दरत्नमयः कोषो मोषदोषविवर्जितः ॥
	नानाधातुरव्यवायढ्यो नानार्थोऽयं विराजताम्।
	वाचस्पत्याभिधो नानाशास्त्रार्थानां प्रदर्शकः ॥
	वाचस्पत्युपनाम्नायं श्रीतारानाथशर्म्मणा।
	निरमायि प्रयत्नेन मुद्रायन्त्रैश्च मुद्रितः ॥
	वाणशून्यदन्तिचन्द्रविमिते शकवत्सरे।
	सौरपौषे षोडशांशे मुद्रा तस्य समापिता ॥
	यदत्र स्खलितं किञ्चित् प्रमादेन भ्रमेण वा।
	तत्सर्वं शोधयन्त्वार्याः कस्य न स्खलितं मनः ॥
	बहुच्छिद्रं परित्यज्य गुणलेशजिघृक्षया। 
	परिगृह्णन्त्वदोविज्ञा ऋजवो दम्भवर्जिताः ॥
	एतस्य मुद्रणाविधौ परिशोधनार्थे यत्ने कृतेऽपि बहुले भ्रमतः मादात्।
	दृष्टेर्विकारवशतो यदशुद्धमस्ति संशोधयन्तु मुधियो नतियाचितास्तत् ॥
	अनुद्वोधाद्विस्मृता ये शब्दाः केचित् प्रमादतः।
	परिशिष्टे प्रकाश्यास्ते इत्याशा पूरको विभुः ॥
	ये शब्दाम्बुधिपारमापुरमलप्रज्ञातरीवैभावत् तानुद्दिश्य नमस्क्रियैव सततं तेभ्यो न चैषा क्रिया।
	ये शास्त्रेऽकृतबुद्धयो निजधिया व्युत्पित्सवो मानवाः नानाकोषनिरीक्षणे श्रमभियस्तेभ्यो ममैषा क्रिया ॥
	पदानुशासने रतं मुनित्रयं हृदा नतम्। तदस्य भूमिमण्डले करोतु सुप्रचारणम् ॥ शिवम् ।
	आें तत्सत् ।
	इति कलिकातास्थगव्नर्मेण्टसंस्कतपाठशालीयदर्शनव्याकरणाध्यापकचर श्रीतारानाथतर्कवाचस्पतिभट्टाचार्य्येण विरचितं वाचस्पत्याभिधमभिधानं समाप्तम्।
	१८०५ शालिवाहन वत्सरे, १९४० विक्रमादित्यसंवत्सरे, १८८४ ख्रीष्ट्राब्दे.
	कलिकातानगरे मुद्रितमभूत् ।
